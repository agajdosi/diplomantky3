---
title: Adam Smolek
date: 2024-06-26T15:02:56+02:00
description: ""
draft: false
url: adam-smolek
owner: admin
---
{{< raw_html >}}
<h1 id="adam-smolek">Adam Smolek</h1>
<div class="page" title="Page 132">
<div class="layoutArea">
<div class="column">
<p>Při prvním pohledu na dílo Adama Smolka si můžeme vzpomenout na glitch art nultých a desátých let milénia, pixely rozsypané po obrazovkách s nekončícími řetězy chyb&nbsp;a (ne)fatálních errorů, díla Rosy Menkman, Nicka Brize a řady dalších. A stejně tak si můžeme vzpomenout na raný videoart šedesátých a sedmdesátých let, rané experimenty<br>s analogovými video kamerami, televizním přenosem a efektováním video signálu, na díla Nam June Paika&nbsp;a v brněnském kontextu rozhodně na dílo dvojice Woody a Steiny Vašulkových.</p>
<p>Adam se ve svém díle doslova pohybuje na hranici mezi digitálním a analogovým signálem, když pracuje s AD a DA převodníky videa, tedy obvody, které konvertují analogový signál do digitálního videa a naopak. Do těchto obvodů a čipů posléze zasahuje circuit bendingem. Analogovou hlavu hada nechává požírat ocas hada digitálního, kterého naoplátku krmí hadem analogovým. Analogově-digitální Uroboros, ve čtyřech autonomních, ale navzájem propletených smyčkách.</p>
<p>Fajnšmekerstvo digitálních video formátů či naopak pamětnictvo video-techniky devadesátých let nejspíš může v některých momentálních stavech Adamova díla spatřit rastry&nbsp;a artefakty jednotlivých video formátů. Formalistní průzkum média až na dřeň je však, troufám si říct, spíš to nejposlednější, o co Adamovi jde. Nekrmí hada hadem, aby zjistil, že mají šupiny. Feedback neboli zpětná vazba, či doslova zpětné krmení, slouží Adamovi jako paralela k pozornosti a samotnému vědomí. Právě zpětná vazba je totiž jedním z kruciálních předpokladů nejen kognitivních funkcí sentientních bytostí (lidští&nbsp;i nelidští savci, ptáci, plazi, obojživelníci, ryby a paryby aj.), ale i života jako takového. Zatímco na biologické úrovni je zpětná vazba organismů a prostředí klíčem evoluce a postupného vzniku vyšších organismů s neurální soustavou, na úrovni neurální je zpětná vazba mezi mozkem a prostředím skrze senzorický systém předpokladem pro učení a adaptaci na prostředí &ndash; a to v horizontu života jedince, dní, či dokonce sekund, nikoliv několika generací.</p>
<div class="page" title="Page 133">
<div class="section">
<div class="layoutArea">
<div class="column">
<p>Adam si tak v médiu videa pohrává s elementárním principem života&nbsp;v osobní, a možná utopické, touze objevit holistický přístup k bytí a světu. Konvertuje kontinuální analogový signál do diskrétních jedniček a nul&nbsp;a zase zpátky &ndash; ani ne tolik jako komentář k postdigitálnímu paradigmatu, ztrátám při konverzích, rozdílům mezi kvalitou jednoho a druhého (kontinuum versus doslovná reprodukovatelnost), ale jako model senzorické soustavy. Z paikovské smyčky odstraňuje nejen vstupní kameru, ale&nbsp;i samotného Buddhu. Výstup směřuje do vstupu, aby až mysticky uzavřel kruh, přesněji čtyři kruhy, a v nich pak skrze přístup blízký no-input mixingu ukoval z ničeho vše, podobně jako se z temnoty času v dětství vynořilo naše vědomí.</p>
<p>Samozřejmě že zde nesledujeme umělou inteligenci, která jako téma i autor*ka poslední rok vydatně zahlcuje novinové titulky a je taktéž postaven*a na principu zpětné vazby mezi jednotlivými neurony, principu vstupu a výstupu. Nesledujeme rekurentní (opakující se) neuronovou síť, ani zázračně sentinentního elektronického golema. To bychom si malovali věci na růžovo. Rozhodně však můžeme říct, že sledujeme médium, které přichází samo k sobě a skrze nepatrný prvotní šum objevuje vlastní niternou krajinu založenou na plynutí času, světla a zvuku. Adam Smolek nás skrze své dílo do této krajiny zve na výlet a já vám přeji příjemný trip.</p>
<p>Autor: Andreas Gajdošík</p>
</div>
</div>
</div>
</div>
</div>
</div>
</div>
{{< /raw_html >}}
<!-- SECTION BREAK -->
{{< raw_html >}}

{{< /raw_html >}}
