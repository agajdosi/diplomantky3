---
title: "Michal Mitro"
date: 2020-08-17T15:02:56+02:00
description: "With the work called Planetary Thermodynamics: Energy Justice I aim to depict the history of a utopia. One which has never happened. But what is more important, one which may happen."
draft: false
url: "michal-mitro"

name: "Michal"
surname: "Mitro"
artwork: "Planetárna termodynamika: Energetická spravodlivosť"
medium: "post-mediálna inštalácia"
dimensions: "variabilné a decentralizované
približne však 30 m²"
year: "2020"
study: "mga"
location: "zahradka"
---

Pre moju súčasnú tvorbu sú charakteristické post-mediálne tendencie s dôrazom na skulpturálnosť a vizuálnu estetiku diela. Môj pracovný postup možno popísať ako umelecký výskum a výstup práce ako hybridný tvar „artScience“. V mojich dielach rezonujú témy globálneho charakteru spojené so súčasným a budúcim stavom planéty, politicko-ekonomickým usporiadaním spoločnosti a vzťahu človeka a jeho okolia. Usilujem tiež o istý typ nelineárnej narativity v snahe využiť umelecké dielo ako špecifický nosič informácie.

V uplynulých rokoch som prezentoval v Česku (Vasulka Kitchen, Studio Letná, Korespondance, Prototyp), na Slovensku (VUNU, Kasárne, DIG gallery) i v zahraničí (Gamma Festival, Petrohrad; Mediamatic, Amsterdam; JRM, Paríž; Trafó, Budapešť; Genius Loci, Weimar; Grey Space, den Haag; AV depot, Londýn). Okrem zmienených aktivít som členom výskumného telesa STELLA, ktoré mapuje prienik technológií a pohybového umenia v krajinách V4, a kurátorom priestoru ssesi.space.

portfolio: [michalmitro.com](https://www.michalmitro.com)  
mail: info@michalmitro.com

## Planetárna termodynamika: Energetická spravodlivosť

![](/2020/mitro/1.jpg)

Dielom Planetary Thermodynamics: Energy Justice zamýšľam vykresliť históriu jednej utópie. Táto sa nikdy nestala. Čo je však dôležitejšie, stať sa môže. Začiatočným hýbateľom je osobná skúsenosť  ̶  snaha vytvoriť dočasnú autonómnu zónu v istej záhradkárskej kolónii v Brnenskom Jundrove. Tento doku-fiktívny príbeh začína tam, kde moja osobná skúsenosť končí.

Nemožnosť či neschopnosť transformovať kúsok časopriestoru mimo Fukuyamov koniec histórie sa stáva predmetom výskumu špekulatívnej archeológie. Jej metódy aplikujem na výskum súčasného stavu vecí z pohľadu budúceho status quo. Táto novonastolená ideológia – utópia a jej nevyhnutná samozrejmosť  ̶  je spolu so zmieneným historickým exkurzom hlavným nositeľom významovej výpovede diela.

Priestorovo-vizuálnym usporiadaním objektov zamýšľam prerozprávať príbeh novej budúcnosti. Táto je postavená na synergickom prepojení technologických a prírodných síl a antropocentrickú dichotómiu príroda – kultúra konečne zavrhuje a prekonáva. Kremíkové, uhlíkové i silikónové čipy a polovodiče nazerá v ich minerálnej podstate ako augmentované prírodné entity. Faune i flóre je znovu priznaný status autonómnych inteligentných aktérov. Spoločenské, ekonomické i politické usporiadanie ľudských vzťahov je v tomto svete postavené na novom rozdelení materiálnych a symbolických súcien. Toto je derivované priamo od energetických výdajov a príjmov kalkulovaných vo Watt-och a Joule-och, ktoré úplne znemožnili rasové, genderové, národnostné, statusové, a vôbec všetky dovtedy praktikované spôsoby spoločenskej a druhovej segregácie a exploitácie.

Práca je vyústením môjho dlhodobého záujmu o vzťah človeka, prírody a technológie vo svojích rozmanitých súčasných a možných budúcich polohách.

![](/2020/mitro/2.jpg)
![](/2020/mitro/3.jpg)
![](/2020/mitro/4.jpg)
